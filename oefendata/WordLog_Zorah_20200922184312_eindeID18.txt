 Verhaal De Gids
Het vinger-klem-incident

Ik houd van de zon, maar niet van deze. Deze is te heet. Kwaad kijk ik naar de zonnende vrouw in de kleine bikini, die zich net loom heeft opgericht om de kleur van haar buik te inspecteren. De vrouw ligt niet onder de overhangende bomen tussen het smalle strand en de weg, terwijl daar toch voldoende schaduw is. Haar man staat al een tijd in de branding in de verte te staren. Hij heeft de vorm van een gorilla: dikke buik, holle rug, korte benen en lange armen. Ik denk aan mijn man, hij heeft ook een dikke buik, maar een rechte rug en lange benen. Mijn man is geen gorilla. En hij draagt meestal een overhemd.
Miranda July postte vanmorgen een filmpje op Instagram waarin ze wild door een smalle gang danst in een panty en Mickey Mouse-shirt. Ik hou van July's verhalen, maar haar lichaam maakt me kwaad. Het zijn de holle rug en de korte benen. De gorillaman maakt me kwaad, de zwetende, bewegingloze vrouw  die in de volle zon de minuten aftelt tot haar witte huid de juiste kleur bruin heeft gekregen. 
	Mijn zoon trekt met zijn wijsvinger strepen in het zand. Hij tekent een kasteel. 
Kom, zeg ik. 
Het kasteel is gesloten, zegt hij. 
Goed zo. Want je wilde toch op de waterfiets?
	Ik ga wel met hem, had ik vanmorgen tegen mijn man gezegd. Gaan jullie maar naar de markt. Vanavond zullen we vis grillen op de barbecue bij het familiehuis van onze vrienden, die een zoon van dezelfde leeftijd hebben. De zoon wilde mee naar de markt omdat hij wist welke vis de lekkerste was. Toen mijn man zei dat hij dat ook wel wist schudde de jongen zijn hoofd. We moeten zeebaars hebben, zei zijn moeder. Die is hier het best. Zij groeide op aan deze zee, onder deze zon, zij keert hier elke zomer terug. Gisteren had de vriendin pasta met inktvis gemaakt volgens een oud familierecept. Mijn man zei dat je de inktvis eerst moest ontdooien maar de vriendin zei dat haar familie dat nooit deed, die gooiden de bevroren inktvis zo de pan in. Even later zag ik mijn man de inktvis ontdooien. Maar hij moet bevroren de pan in, zei ik. Terwijl we kibbelden over wie de kok was had de vriendin de half ontdooide inktvis in de pan gegooid. 
Ik ben niet aards, zeg ik altijd als mensen me vragen of ik van koken houd. Ik kan niet koken en niet tuinieren. Soms denk ik weleens dat ik mijn lichaam niet voel, dat ik erboven zweef. 
Het is een waterfiets met een glijbaan erop. Ik ben de bestuurder, mijn taak is het om stevig door te trappen tot mijn zoon Stop! roept en zwijgend van de glijbaan het water in plonst. Dan moet ik wachten tot hij met een ernstig gezicht voorbij komt zwemmen, achter mij hijgend de fiets op klimt en Trappen! zegt. En dan trap ik totdat hij Stop! roept, et cetera. Dit kan ik, denk ik. Dit loopt gesmeerd. Vlak voor ik de fiets weer bij de verhuurder wil inleveren zegt mijn zoon: Maar jij bent nog niet van de glijbaan geweest. Hij staat op het trapje van de glijbaan, ik achter hem in het water. Ik wil niet, maar hij zegt please, dus ik zeg ok, maar niet lachen als mijn billen niet op de glijbaan passen. Enthousiast klimt hij van het trapje af, maar dan glijdt hij uit op de gladde plastic treden en hij valt en blijft met zijn vinger klem zitten tussen de trap en de trapleuning, een metalen buis. Hij schreeuwt en ik probeer zijn vinger los te wrikken, maar er is geen ruimte, de buis drukt de vinger plat. Ik duw de vinger omhoog, steeds opnieuw, maar er komt geen beweging in en de dag dat hij een gebroken pols had flitst door me heen: het ziekenhuis, de eerste hulp, de patientenfolder over het signaleren van kindermishandeling op de spoedeisende hulp, de gedachte dat de verpleegkundigen zijn gebroken pols misschien verkeerd zouden interpreteren, hoe ik mijn woorden plotseling veel te veel nadruk gaf toen ik vertelde dat hij van zijn fiets was gevallen, hoe zijn haar slap over zijn dichtvallende ogen viel terwijl ik zijn naam riep om hem wakker te houden. Als mensen flauwvallen moet je hun naam roepen, had ik ergens gelezen. Alleen dan voelen ze zich aangesproken. Inmiddels schreeuwt hij het uit van de pijn en ik blijf maar vergeefs tegen zijn vinger duwen tot de gorilla-man plotseling naast me staat en de buis met twee handen vastgrijpt. Hij trekt de leuning naar zich toe, zodat er ruimte ontstaat en ik de vinger van mijn zoon kan bevrijden. Brullend grijpt hij zijn linkerhand. Ik til hem op en zeg misschien wel vier keer Dank je wel tegen de man, thank you so much, terwijl ik het water uit loopt, het strand op, richting de eerstehulppost die zich naast de strandtent bevindt, niet ver van waar we op onze handdoeken zaten, onder de bomen, in de schaduw, waar het vuur van de zon ons niet kon raken.
Als die schroef niet had ontbroken, zeg ik die avond een paar keer tegen mijn man en onze vrienden, dan was dit allemaal niet gebeurd. De bovenste schroef van de trapleuning zat er niet in, zag ik later, toen ik met mijn zoon en zijn verbonden hand terugkeerde naar de waterfietsverhuur en naar de gorillaman die daar vlakbij nog steeds in de branding stond. Kijk, had ik gezegd. Het is goedgekomen. Zijn vinger is niet gebroken. En toen zag ik dat er een schroef miste, waardoor er een vinger tussen de leuning en de trap naar beneden had kunnen glijden en klem raken. Misschien had ik daar iets van moeten zeggen, dacht ik later. Er was niets dat ik kon doen en hij schreeuwde zo verschrikkelijk, zeg ik die avond ook een paar keer. Ik wil dat de anderen begrijpen dat het een extreme gebeurtenis was geweest, ook al was de vinger niet gebroken. Ja, zeggen ze.  Ja, wat vervelend. Maar vervelend is niet het juiste woord. Het gesprek gaat over Louis CK en de cancel-cultuur en hoe de tijdgeest van invloed is op ons waardesysteem. Ik zeg iets naiefs over het Nederlandse slavernijverleden. Ik zeg dat slavenhouders hun tot slaaf gemaakten als beesten zagen. Volgens mij. Onze vriend begint over het schrijverschap van Frederick Douglass, waarop hij is gepromoveerd. Waarom zei ik 'volgens mij'? Dat was zo dom. En ik denk aan alle keren dat ik iets doms zei tegen deze vrienden, allebei academici. De vriend en mijn man bespreken nu de duurzaamheid van kernenergie. Op luide toon delen ze informatie uit artikelen die ze hebben gelezen, onderzoeken die zijn gedaan. Onze vriendin is opgestaan om de afwasmachine in te laden. De mannen praten, de vrouwen zwijgen. Dat maakt me kwaad. Ik ben kwaad op mezelf omdat ik zwijg, omdat ze me dom zullen vinden of, nog erger, dociel, maar ik ben niet geinteresseerd in het uitwisselen van droge feiten. Waarom kunnen ze niet wat zachter praten als ze hun bloedeloze gesprekken voeren. Zoals altijd als ik mezelf haat, word ik steen van buiten en vuur van binnen en de hitte kan er niet uit. Ik ben dom, denk ik. En: Ik ben niet dom. Intelligentie is niet het oplepelen van feiten die je in de krant hebt gelezen. 
	De kinderen zitten voor de deur op een muurtje aan een calippo-ijsje te zuigen. Het buurmeisje is er ook, ze heeft een grote koek waar ze kleine hapjes van neemt. De vriend van mijn zoon en het buurmeisje zitten tegen elkaar aan. Ze giechelen. Een eindje verder zit mijn zoon. Zo gaat het steeds als ze met z'n drieen zijn, dan zit mijn zoon alleen. Het is sinaasappelsmaak, zegt hij tegen mij en hij knijpt in het karton om het ijs naar boven te duwen en zuigt dan hard. Niet zo hard, zeg ik. Dan kan het achter in je keel schieten. Hij knikt en zuigt verder. Ik kijk naar de giechelende kinderen. Wat een klootzakken, denk ik en ik moet bijna huilen en ik weet wel dat dit verdriet ouder is dan mijn zoon, vijfendertig jaar oud al, uit de tijd dat ik zelf twee giechelende rotvrienden had. Mijn zoon zuigt weer luidruchtig aan zijn ijsje en dan schiet er een stuk ijs achter in zijn keel. Hij rochelt, schraapt, kokhalst en ik sta naast hem en probeer me te herinneren hoe je de Heimlich-manoeuvre moet uitvoeren. Handen vlak onder het hart. Maar ik geloof dat het bij kinderen anders moet. Ik sla een paar keer op zijn rug. Mijn man en onze vrienden wandelen naar buiten. Help! roep ik. Mijn zoon laat een lange harde boer en dan ligt er een stuk feloranje ijs op de stoep. Ik troost hem en tegen de anderen zeg ik: Ik kon niets doen. 
De kinderen zijn naar bed en de volwassenen zitten op het muurtje voor het familiehuis. Onze vriend vertelt over de keer dat hij tijdens het vervangen van een lampje een elektrische schok kreeg en zijn vrouw alleen maar op haar telefoon zat te kijken. Ik zocht op wat je moet doen als iemand een elektrische schok krijgt, zegt onze vriendin. Ze houdt van koken, maar verder is ze ook niet aards, net als ik. Een heleboel dingen vindt ze 'goor', dat woord gebruikt ze vaak. Vogels vind ze goor, tassen van slap leer, rijp fruit, oren waarvan de oorlellen niet hangen, maar meteen doorgroeien in het gezicht. 
Haar moeder komt morgen terug van een paar dagen in de hoofdstad. 
Daarom eet ik nu zoveel, zegt ze. Als mijn moeder er is dan kan ik niet eten. 
O, zeg ik bezorgd.
Jij wel hoor, zegt ze. Tegenover gasten is ze tolerant. 
Mijn vriendin is iets slanker dan ik en heeft niet, zoals ik, de vorm van een peer. Misschien had ik geen derde glas wijn moeten nemen. Dikke billen zijn mooi, houd ik mezelf voor. Het is treurig om mee te gaan in het ... schoonheidsideaal. Wees jezelf. Streef niet het lichaam van een tienermeisje, of tienerjongen, na. Je bent een vrouw. Wees niet zoals je vriendin, die er stiekem van geniet dat zij slanker is dan jij, die heeft besloten dat zij de mooiste is van jullie twee, die jou vaak stijlvol noemt, maar nooit mooi, ga niet mee in de gedachten van anderen, bovendien, misschien denken ze iets heel anders, dat zegt je man ook, die jou wel mooi vindt, hij zegt dat het je eigen gedachten zijn, dat je mensen te veel invult, vul me niet in, roept hij als jullie ruzie hebben. Mijn vriendin vertelde me een keer over de theorie van verlangen. Ik merkte dat ze het zonder te veel moeilijke woorden uit probeerde te leggen. Je hebt Andrea Long Chu, zei ze, die zegt dat ....
Chu zegt ook: I dont think we believe things because they are true. I think we believe them because they make us feel a particular way.
Dikke billen zijn gewoon   erg aanwezig. (ik voed mijn woede, zelfhaat, makes me feel a particular way) Ik vraag of ik morgen haar jurk mag lenen. Die wijde gebloemde met de pofmouwen.
Als we 'zomers allemaal hier zijn is de de hele dag aan het koken, zegt ze. Maar ze wil niet dat we eten. Niet de vrouwen. Ze kijkt neer op vrouwen die eten. Maar jij moet wel eten, over jou zal ze niets zeggen, tegen haar gasten is ze beleefd. 
Hoe gaat het met je, vraagt haar man nu aan mij. Hij merkte dat ik na het eten stil was geworden en vraagt of het kwam door zijn geklets. Ik haat mezelf als ik zo word, zegt hij. Als ik me ongemakkelijk voel ga ik hard praten. Hij vertelt dat hij de hele dag al het gevoel heeft dat er een laagje plastic om hem heen zit, alsof hij in een luchtdichte verpakking zit. Dat komt door het weer, zeg ik, het is benauwd, maar hij zegt dat hij gewoon dagen heeft dat hij slecht communiceert. Toen ik de keuken binnen kwam en jullie daar gezellig wijn zaten te drinken, zegt hij, toen dacht ik: Dit kan ik vandaag niet aan. Over zijn onderzoeksonderwerpen kan hij altijd praten. Mijn werk is mijn redding, daar houd ik me aan vast. Mijn grootste angst is armoede, dat ik weer terugkeer naar waar ik vandaan kom. Hij vertelt over zijn kettingrokende moeder en zijn stiefvader die voortdurend porno keek. Als hij thuiskwam uit school rinkelde hij hard met zijn sleutels en maakte hij veel lawaai in de gang om zijn stiefvader de kans te geven snel de computer uit te zetten en met zijn onderbroek om zijn enkels naar zijn slaapkamer te rennen. O shit, hoorde hij dan, en dan gestommel. Onze vriendin zegt dat hun kind haar redding was, dat ze zich op het moederschap heeft gestort om niet te hoeven voelen hoe verwoestend haar eerste huwelijk was. Verwoestend is alles wat ze over haar eerste huwelijk kwijt wil. Gelukkig kreeg ze met die man geen kind en wel met haar tweede man, onze vriend, van wie ze al snel na hun ontmoeting zwanger was.  Ik begin nu pas een beetje mijn oude zelf te worden, zegt ze. Ze bedoelt de zelf die in kleine boekwinkeltjes bijzondere uitgaven van poeziebundels koopt, die 's avonds lange brieven schrijft aan fictieve figuren of in leegstaande panden kunstfeestjes organiseert, die zonder eerst te hoeven gaan liggen haar strakke spijkerbroek dichtritst. Ze was vergeten hoe dat allemaal voelde. Een paar dagen later zou ze me vertellen dat ze nog meer vergeten was, hoe het voelt om begeerd te worden, verliefd te zijn. Dat spannende, springerige, zegt ze. Niet het pornografische, dat heb ik eigenlijk altijd goor gevonden, jij niet? Dat moment dat ze hem uit hun broek halen en het echte neuken begint. Nee, zeg ik. Nee, ik niet. Hoewel ik oudere mannelijke lesbiennes de laatste tijd ineens aantrekkelijk vind. Ze zegt dat ze jaloers is op de de androgynie van de tieners en twintigers van nu, dat ze zich ook zo had gekleed als dat in onze tijd gewoon was geweest, dat het onderscheid man-vrouw achterhaald is, dat ze meer jongen wil zijn, dat ze daarom niet eet. Ze wil zich vrij voelen om nieuwe liefdes te exploreren, zonder porno, puur geestelijk, maar niet vriendschappelijk, ze begrijpt best dat dit ingewikkeld is. Ik vraag of ze hier met haar man over praat. Nee, zegt ze. Van het woord 'praten' alleen al krijg ik de rillingen. Ik zeg dat ik haar behoefte aan vrijheid begrijp, dat ik die ook voel, maar dat het bij mij anders ligt. Ik heb geen verliefdheid nodig, maar geld. Zonder geld zit ik vast, zeg ik. Mijn ouders waren niet arm, als kind had ik genoeg, maar sinds ik volwassen ben ben ik blut. Er was een jaar dat ik wat meer verdiende. Toen ben ik drie maanden in de Verenigde Staten geweest. Ik zeg dat ik graag vast zit aan 1 man, deze man, dat ik mijn hele volwassen leven aan niemand vast zat, alleen aan mezelf, in mijn kleine, donkere appartement, maar ik was  los van de wereld, tot ik hem ontmoette. Ik geniet van onze dagelijkse rituelen, het bordje pap bij het ontbijt, zijn versleten ochtendjas, ik vind het prettig om ouder te worden, omdat we dat samen doen. Maar ik zou wel meer geld willen hebben, want dan kunnen we naar Japan. 
Die dag draag ik de wijde gebloemde jurk van mijn vriendin. Haar moeder is vandaag in het dorp aangekomen. Vanavond eten we zalm, zei ze tegen mijn man en mij. Dreigend hield ze een volle boodschappentas omhoog.  
Het grootste deel van de dag staat ze in de keuken, een tenger figuurtje in een groot keukenschort. Of ze zit in de woonkamer op de bank en kijkt tv. Ik zie haar achterhoofd door het raam als ik in de voortuin onder de pijnboom zit met een kop koffie en mijn telefoon. Ze heeft asblond geverfd kort haar en een smalle nek. Eerst kijkt ze naar een nieuwsuitzending over de bosbranden in de regio, dan naar een talkshow met een aantal bruinverbrande mannen met witte tanden en 1 vrouw. Al die tijd ben ik bezig met een activistische Instagram-story over varkens. Ik maak screenshots van een column door een schrijver die ik ken. Ze schrijft over de campagne die de EU heeft gelanceerd om Zuid-Europese jongeren ertoe te bewegen meer varkensvlees te eten. Letstalkaboutpork is de hashtag die hun eetlust moet opwekken. De schrijver die ik ken roept iedereen op de hashtag te gebruiken in posts over de misdadige mishandeling van varkens in de varkenshouderij. Varkens schuren onophoudelijk langs de stangen van hun veel te smalle kooien in een wanhopige poging tot contact, schrijf ik. Het roze marmer in de badkamer, waar ik vanmorgen een foto van maakte, moet als achtergrondje dienen bij die tekst. Alleen krijg ik de letters er niet mooi in. Bovendien zijn de screenshots van de column niet meer goed leesbaar zodra ik ze in mijn story zet. Hoe kan dit, zeg ik steeds. Godverdomme. Met mijn wijsvinger tik ik steeds harder op het scherm van mijn telefoon tot ik het toestel een eindje verder in het gras smijt. Flikker op, zeg ik, en vraag me af of het woord flikker in deze context kwetsend is. Als ik het wil opzoeken moet ik opstaan en mijn telefoon gaan halen, maar om te kalmeren kan ik beter blijven zitten. Kwaaie pier, zegt mijn man als ik zo word. En hij zegt dat zijn vader ook altijd kwaad op de dingen werd. Als hij geen aluminiumfolie uit de houder kreeg dan rukte hij het ding van de muur en stampte het in elkaar. Zijn vader werd ook kwaad op mensen en zijn moeder zei dat ze daar op den duur aan wende. Mijn man wil niet wennen aan mijn woede op de mensen, maar dat is hypocriet want zelf voelt hij die woede ook. En ik weiger om aan zijn uitbarstingen te wennen. Dus staan we weleens heen en weer te schreeuwen met onze zoon tussen ons in. Meestal houd ik me in, maar als ik me laat gaan kan ik niet meer ophouden, dan komen de woorden vanzelf en dan zie ik dat mijn zoon huilt, dan zie ik zijn ogen en schoudertjes en toch stop ik niet. Als ik daaraan denk krimpt mijn hart ineen. Onze zoon begint ook kwaad op de dingen te worden, hij lijkt het meest op mij. 
Ze zeggen altijd dat ik kwaad ben. Kwaaie pier, zegt mijn man. Maar ik ben nooit echt kwaad, er zit altijd een rem op mijn woede, behalve die ene keer, toen ik de woorden gewoon liet komen, zo goed als dat voelde, net als eten als je alleen bent, en het gevoel van spijt erna, toen de vriendin op wie ik kwaad was me niet meer wilde zien. Echt spijt was het trouwens niet, eerder onbegrip en misschien het gevoel tekort te zijn gedaan, het gevoel waarover nu steeds in kranten wordt geschreven dat het gevaarlijk is, een bron v an rechts-extremistische denkbeelden.
De nek van de moeder van onze vriendin is zo smal dat een man met grote handen haar met 1 hand zou kunnen wurgen. Onze vriend heeft grote handen. Hij komt net het huis uit lopen. Wil je nog wat doen vandaag, vraagt hij. Het is onze tiende dag bij onze vrienden. Overmorgen vertrekken we. Ik zeg dat ik mijn story over varkens nog moet afmaken en hij gaat naast me in het gras zitten en ik vraag me af of onze vrienden me al gespannen vinden. En of ze vinden dat ik 

dat ik Ik heb de neiging om net iets te lang bij vrienden in het buitenland te logeren, omdat een kort verblijf zonde is van het geld dat we aan de vliegtickets hebben besteed.  
Hoe a-relaxed ze omgaat met geld. Hoe ze gefocust is op het eten en of ze wel genoeg krijgt. Is ze al gespannen? Haar man zegt dat ze altijd gespannen is. Ze heeft dezelfde jurk als de vrouw met wie ze reist. 
 

Hij vertelt over zijn eerste baantje, in een slachthuis, toen hij zeventien was, dat hij daardoor niet minder vlees was gaan eten. Twee jaar geleden werd hij pas vegetarier
	Over het verschil mooie en lelijke mensen. Is dat geen onrecht? man, vrouw, zwart, wit. Hoe zit het met lelijk? 
	Over verlies van verlangen, geen seks alsjeblieft. Jaloezie op vrouwen die wel van seks genieten. Komt door kapitalisme, zegt de vriend. Ons werk dooft ons verlangen.
(ik kopieer haar, gaat vanzelf)
Het vinger-klem-incident en het bijna-stikken-incident. hoe bedreigend de wereld is en hoe onvoorbereid we allemaal zijn


Aantekeningen:
Het vinger-klem-incident. Hoe machteloos ze was. Diezelfde dag nog eens, tijdens het bijna-stikken-incident. Overwhelmed. Hoe bedreigend de wereld is en hoe onvoorbereid zij is.
Hoe zij mensen haat. De kuddes. Hun ogen. Hun ongegeneerde manier van aanwezig zijn. Hoe alert ze is op de haat van anderen jegens haar, vooral die van haar reisgenoten. Kunnen ze haar aanwezigheid nog wel verdragen? Ze is slim, maar niet intellectueel, zoals zij. Haar domme uitspraak over slavernij. Haar benauwdheid bij het zelfvertrouwen waarmee de mannen praten. Hoe vaak ze dat in haar leven al heeft gevoeld. Benauwdheid en woede. Of eigenlijk vooral woede en het inhouden van haar woede maakt haar benauwd. Ze is eigenlijk altijd woedend.
De vrouw en de man met wie ze reist zijn zwart. Ze denkt aan die amerikaanse vrouw die zichzelf voordeed als zwart. De woede die dat opriep. De punkster op haar school en hoe ze precies dezelfde laarzen kocht met in plaats van zwarte bontrandjes haar zwarte omgeslagen kniekousen eroverheen. Hoe goed ze is in het kopieren van anderen. Later had ze het vriendje van de punkster maar dat was op zijn initiatief, niet het hare. Ze vertelt de zwarte man over haar benauwdheid tijdens het mannengesprek. Hij zeght dat hij voelde hoe ze zich terugtrok, dat hij zichzelf haat als hij zo hard begint te praten over bijvoorbeeld politiek, of kernenergie, het onderwerp van zijn onderzoek. Ze voelt haar woede zakken. Ze hadf niet verwacht dat hij zo gevoelig was. Ze vraagt zich af of het komt doordat hij zwart is. Ze haat zichzelf omdat ze alles wat hij doet op zijn kleur betrekt. Eigenlijk haat ze zichzelf altijd.
Over geen begeerte meer voelen omdat ze niet meer het standaard begeerlijke uiterlijk heeft. Over de schaamte die ze voelde toen ze zichzelf voor de grap a hot woman noemde. Pas een paar dagen later, vertraagde schaamte.
Over niet autorijden. Afhankelijkheid. Afkeuring van jonge vrouwen als ze zegt dat ze geen goed chauffeur is. Wel van een rots het water in springen. Dapper hoor, zegt haar man. Maar hij deed het ook.
Over de vriendin die haar niet meer opzoekt. Maar zij zoekt de vriendin ook niet meer op. Wat is het probleem? (ze had de vriendin vrouwonvriendelijk genoemd, een paar keer)
Over haar woede toen haar zus haar om 6 uur 's ochtends ophaalde van Schiphol maar in de verkeerde aankomsthal stond. Haar woede op haar zus toen die na een schaamlipcorrectie maar bleef bloeden en zij haar uit het ziekenhuis moest ophalen. Maar ze was niet boos toen haar zus haar vinger brak bij het kickboksen en zij naar het ziekenhuis moest komen.Waarom toen niet, dat kan ze niet  verklaren.
Hoe gemakkelijk ze de macht over haarzelf, over haar zoon, aan een ander geeft.
