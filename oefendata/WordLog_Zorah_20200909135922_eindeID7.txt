 Verhaal De Gids
Het vinger-klem-incident

Ze houdt van de zon, maar niet van deze. Deze is te heet. Ze fronst naar de zonnende vrouw in de kleine bikini, die zich net loom heeft opgericht om de kleur van haar buik te inspecteren. De vrouw ligt niet onder de overhangende bomen tussen het smalle strand en de weg, terwijl daar toch voldoende schaduw is. De man van de zonnende vrouw staat al een tijd in de branding in de verte te staren. Hij heeft de vorm van een gorilla: dikke buik, holle rug, korte benen en lange armen. Mijn man heeft ook een dikke buik, denkt ze, maar een rechte rug en lange benen. Tom is geen gorilla. En hij draagt een overhemd.
Miranda July postte vanmorgen een filmpje op Instagram waarin ze wild door een smalle gang danst in een panty en Mickey Mouse-shirt. July schrijft geestige en indringende korte verhalen, maar haar lichaam is irritant. Het zijn de holle rug en korte benen. Die combinatie maakt haar kwaad. De gorillaman maakt haar kwaad, de zwetende zonnende vrouw die haar huid laat verbranden zodat hij donkerder wordt en er kankerplekken op komen.
	Kom, zegt ze tegen haar zoon, die met zijn wijsvinger strepen trekt in het zand. Hij tekent een kasteel. 
Het kasteel is gesloten, zegt hij. 
Goed zo. Want je wilde toch op de waterfiets?
	Ik ga wel met hem, had ze die ochtend tegen Tom gezegd. Gaan jullie maar naar de markt. Vanavond zullen ze vis grillen op de barbecue bij het familiehuis van hun vrienden, die een zoon van dezelfde leeftijd hebben. De zoon wilde mee naar de markt omdat hij wist welke vis de lekkerste was. Toen haar man zei dat hij dat ook wel wist schudde de jongen zijn hoofd. We moeten zeebaars hebben, zei zijn moeder. Die is hier het best. Zij groeide op aan deze zee, onder deze zon, zij keert hier elke zomer terug. Gisteren had de vriendin pasta met inktvis gemaakt volgens een oud familierecept. Haar man  zei tegen hun vriendin dat je de inktvis eerst moest ontdooien maar de vriendin zei dat haar familie dat nooit deed, die gooiden de bevroren inktvis zo de pan in. Even later zag ze haar man de inktvis ontdooien. Maar hij moet bevroren de pan in, zei ze. Terwijl haar man en zij kibbelden had de vriendin de licht ontdooide inktvis in de pan gegooid. 
Haar vriendin kookt graag, haar man ook. Ik ben niet aards, zei ze altijd als mensen haar vroegen of ze van koken hield. Ik kan niet koken en niet tuinieren. Ik kan mijn lichaam niet voelen, dacht ze. Maar dat zei ze nooit.
Het is een waterfiets met een glijbaan erop. Ze trapt stevig door tot haar zoon Stop! roept en zwijgend van de glijbaan het water in plonst. Na de plons zwemt hij met een ernstig gezicht naar de achterkant van de fiets, klimt hij hijgend vanuit het water het trapje op en zegt hij: Trappen. En dan trapt ze weer. Totdat hij Stop! roept. En zo gaan ze een tijdje door. Dit kan ik, denkt ze. Dit loopt gesmeerd. Vlak voor ze de fiets weer bij de verhuurder wil inleveren zegt haar zoon: Maar jij bent nog niet van de glijbaan geweest. Hij staat op het trapje van de glijbaan, zij staat achter hem in het water. Ok, zegt ze, maar niet lachen als mijn billen niet passen. Blij klimt hij van het trapje af, maar hij glijdt uit op de gladde plastic treden dus hij valt en blijft met zijn vinger haken tussen de trap en de trapleuning, een metalen buis. Hij schreeuwt terwijl ze probeert zijn vinger los te krijgen, maar er is geen ruimte, de buis drukt de vinger plat. Ze duwt de vinger omhoog, steeds opnieuw, maar er komt geen beweging in en de dag dat hij een gebroken pols had flitst door haar heen: het ziekenhuis, de eerste hulp, de patientenfolder over het behandelen van kinderen op de spoedeisende hulp, de zin over het signaleren van kindermishandeling, het idee dat de verpleegkundigen misschien niet zouden geloven dat hij van zijn fiets was gevallen, de mitella, zijn haar dat slap over zijn dichtvallende ogen viel terwijl ze zijn naam riep om hem wakker te houden. Nu brult hij van de pijn en blijft ze maar tegen zijn vinger duwen, zonder resultaat. Dan staat de gorilla-man naast haar. Hij grijpt de buis met twee handen vast en trekt hem naar zich toe, zodat er heel even ruimte ontstaat. Nu kan ze de vinger omhoog duwen. Hij is vrij. Brullend grijpt haar zoon zijn linkerhand. Ze tilt hem op en en zegt Dank je wel tegen de man, drie, misschien vier keer, Thank you so much, terwijl ze het water uit loopt, het strand op, richting de eerstehulppost die zich naast de strandtent bevindt, niet ver van waar ze op hun handdoeken zaten, onder de bomen, in de schaduw, waar het vuur van de zon ze niet kon raken.

Als die schroef niet had ontbroken, zegt ze die avond een paar keer tegen haar man en vrienden, dan was dit allemaal niet gebeurd. De bovenste schroef van de trapleuning zat er niet in, zo zag ze later toen ze met haar zoon en zijn verbonden hand terugkeerde naar de waterfietsverhuur en naar de gorilla-man die daar vlakbij nog steeds in de branding stond. Kijk, had ze gezegd. Het is goedgekomen. En toen zag ze dat er een schroef miste, waardoor de vinger van haar zoon tussen de leuning en de trap naar beneden was gegleden en klem geraakt. Misschien had ik daar iets van moeten zeggen, dacht ze later. Er was niets dat ik kon doen, zegt ze die avond ook een paar keer. En hij schreeuwde zo. Ze wil dat de anderen begrijpen hoe het voelde, dat het een extreme gebeurtenis was geweest, ook al was de vinger niet gebroken. Ja, zeggen ze.  Ja, wat vervelend. Maar vervelend is niet het juiste woord. Het gesprek gaat over de plaatselijke architectuur, dan over mannen die graag vissen, dan over het slavernijverleden van Amerika. Ze zegt dat slavenhouders hun totslaafgemaakten als beesten zagen. Denk ik, zegt ze er achteraan. Als hun vriend begint over het schrijverschap van Frederick Douglass, waarop hij is gepromoveerd, denkt ze: Het was zo dom om 'denk ik' te zeggen. En ze denkt aan alle keren dat ze iets doms zei tegen haar vrienden, die allebei academici zijn. De vriend en haar man bespreken nu de duurzaamheid van kernenergie. Op luide toon delen ze informatie uit artikelen die ze hebben gelezen, onderzoeken die zijn gedaan. Ze kijkt naar haar vriendin, die is opgestaan om de afwasmachine in te laden. Omdat ik niet meepraat vinden ze me nog dommer, denkt ze, maar ik ben niet geinteresseerd in het uitwisselen van droge feiten. Waarom kunnen ze niet wat zachter praten als ze hun bloedeloze gesprekken voeren. Zoals altijd in dit soort situaties voelde ze zich benauwd, kwaad op zichzelf omdat ze zo dom had geleken en kwaad op de anderen, omdat ze niet begrepen wat intelligentie was. Intelligentie was niet het oplepelen van feiten die je in de krant had gelezen. 
	Ze loopt naar de kinderen, die voor de deur aan een calippo-ijsje zuigen. Het buurmeisje is er ook, ze heeft een grote koek waar ze kleine hapjes van neemt. Haar zoon gaat op in zijn ijsje, het is sinaasappelsmaak, zegt hij en hij knijpt in het karton om het ijs naar boven te duwen en zuigt dan hard. Niet zo hard, zegt ze. Dan kan het achter in je keel schieten. Hij knikt en zuigt verder. Zijn vriend zit met het buurmeisje op een muurtje te giechelen. Zo gaat het steeds als ze met z'n drieen zijn, dan staat haar zoon alleen. Wat een klootzakken, denkt ze als ze naar de twee giechelende kinderen kijkt. Ze moet bijna huilen, en ze weet wel dat het verdriet ouder is dan haar zoon, vijfendertig jaar oud, toen ze twee giechelende kutvriendinnen had. Haar zoon zuigt weer luidruchtig aan zijn ijsje en dan schiet het achter in zijn keel, in zijn luchtpijp misschien. Hij proest, schraapt, kokhalst. Zij staat naast hem en probeert zich te herinneren hoe je de Heimlich-manoeuvre moet uitvoeren. Handen vlak onder het hart. Maar bij kinderen ging het anders. Ze slaat een paar keer op zijn rug. Tom en de vrienden wandelen naar buiten. Tom! roept ze. Hun zoon laat een lange harde boer en dan ligt er een stuk feloranje ijs op de stoep. Ze troost hem en zegt tegen Tom en de anderen: Ik kon niets doen. 

De kinderen zijn naar bed en ze zit met Tom en hun vrienden op het muurtje voor het familiehuis. 
Het vinger-klem-incident en het bijna-stikken-incident. hoe bedreigend de wereld is en hoe onvoorbereid we allemaal zijn.


Aantekeningen:
Het vinger-klem-incident. Hoe machteloos ze was. Diezelfde dag nog eens, tijdens het bijna-stikken-incident. Overwhelmed. Hoe bedreigend de wereld is en hoe onvoorbereid zij is.
Hoe zij mensen haat. De kuddes. Hun ogen. Hun ongegeneerde manier van aanwezig zijn. Hoe alert ze is op de haat van anderen jegens haar, vooral die van haar reisgenoten. Kunnen ze haar aanwezigheid nog wel verdragen? Ze is slim, maar niet intellectueel, zoals zij. Haar domme uitspraak over slavernij. Haar benauwdheid bij het zelfvertrouwen waarmee de mannen praten. Hoe vaak ze dat in haar leven al heeft gevoeld. Benauwdheid en woede. Of eigenlijk vooral woede en het inhouden van haar woede maakt haar benauwd. Ze is eigenlijk altijd woedend.
Hoe a-relaxed ze omgaat met geld. Hoe ze gefocust is op het eten en of ze wel genoeg krijgt. Is ze al gespannen? Haar man zegt dat ze altijd gespannen is. Ze heeft dezelfde jurk als de vrouw met wie ze reist. 
De vrouw en de man met wie ze reist zijn zwart. Ze denkt aan die amerikaanse vrouw die zichzelf voordeed als zwart. De woede die dat opriep. De punkster op haar school en hoe ze precies dezelfde laarzen kocht met in plaats van zwarte bontrandjes haar zwarte omgeslagen kniekousen eroverheen. Hoe goed ze is in het kopieren van anderen. Later had ze het vriendje van de punkster maar dat was op zijn initiatief, niet het hare. Ze vertelt de zwarte man over haar benauwdheid tijdens het mannengesprek. Hij zeght dat hij voelde hoe ze zich terugtrok, dat hij zichzelf haat als hij zo hard begint te praten over bijvoorbeeld politiek, of kernenergie, het onderwerp van zijn onderzoek. Ze voelt haar woede zakken. Ze hadf niet verwacht dat hij zo gevoelig was. Ze vraagt zich af of het komt doordat hij zwart is. Ze haat zichzelf omdat ze alles wat hij doet op zijn kleur betrekt. Eigenlijk haat ze zichzelf altijd.
Over geen begeerte meer voelen omdat ze niet meer het standaard begeerlijke uiterlijk heeft. Over de schaamte die ze voelde toen ze zichzelf voor de grap a hot woman noemde. Pas een paar dagen later, vertraagde schaamte.
Over niet autorijden. Afhankelijkheid. Afkeuring van jonge vrouwen als ze zegt dat ze geen goed chauffeur is. Wel van een rots het water in springen. Dapper hoor, zegt haar man. Maar hij deed het ook.
Over de vriendin die haar niet meer opzoekt. Maar zij zoekt de vriendin ook niet meer op. Wat is het probleem? (ze had de vriendin vrouwonvriendelijk genoemd, een paar keer)
Over haar woede toen haar zus haar om 6 uur 's ochtends ophaalde van Schiphol maar in de verkeerde aankomsthal stond. Haar woede op haar zus toen die na een schaamlipcorrectie maar bleef bloeden en zij haar uit het ziekenhuis moest ophalen. Maar ze was niet boos toen haar zus haar vinger brak bij het kickboksen en zij naar het ziekenhuis moest komen.Waarom toen niet, dat kan ze niet  verklaren.
Hoe gemakkelijk ze de macht over haarzelf, over haar zoon, aan een ander geeft.
